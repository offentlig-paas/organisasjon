# Vedtekter for Offentlig PaaS

Vedtekter for Offentlig PaaS. Vedtatt av stiftelsesmøtet 11.12.2024, revidert på årsmøtet 2025.

## § 1 Formål

Offentlig PaaS er en interesseorganisasjon for platformutviklere som jobber i offentlig sektor.

Offentlig PaaS skal:

* jobbe for å dele kunnskap om plattform og temaer under plattform.
* fungere som et kontaktnettverk og samarbeidsforum for de som jobber med eller er interesserte i plattform.
* være et samlingspunkt for plattformutviklere i offentlig sektor.

## § 2 Organisatorisk tilknytning

Alle som er ansatt i offentlig sektor, eller selskaper hvor offentligheten er majoritetseier, kan bli medlem.

## § 3 Medlemmskap

Medlemskap tildeles automatisk ved registrering i Offentlig PaaS Slacken.

## § 4 Stemmerett og valgbarhet

Alle registrerte organisasjoner har én stemme hver, og alle registrerte medlemmer er valgbare til tillitsverv i Offentlig PaaS.

## § 5 Årsmøte

Årsmøtet er Offentlig PaaS høyeste myndighet. Årsmøtet holdes hvert år innen slutten av april og innkalles av styret med 1 måneds varsel med skriftlig melding til medlemmene. Forslag som skal behandles på årsmøtet skal være sendt til styret senest 2 uker før årsmøtet. Fullstendig saksliste må være tilgjengelig for medlemmene senest 1 uke før årsmøtet.

Alle medlemmer har adgang til årsmøtet. Årsmøtet kan invitere andre personer og/eller media til å være til stede.

Årsmøtet er vedtaksført med det antall stemmer som møter. Ingen organisasjon har mer enn én stemme, og stemmegivning kan ikke skje ved fullmakt. Med mindre annet er bestemt skal et vedtak for å være gyldig være truffet med alminnelig flertall av de avgitte stemmene. Blanke stemmer skal anses som ikke avgitt.

## § 6 Årsmøtets oppgaver

Årsmøtet skal:

* Behandle Offentlig PaaS årsmelding.
* Behandle Offentlig PaaS regnskap i revidert stand.
* Behandle innkomne forslag.
* Vedta Offentlig PaaS budsjett.
* Velge:
  1. styreleder, nestleder og ett vanlig styremedlem. For å sikre kontinuitet velges alle medlemmene til styret for 2 år, men dersom to eller flere av styret står til valg velges en av dem for ett år. Slik oppnås at minst ett medlem av styret alltid er på valg hvert år.

## § 7 Ekstraordinære årsmøter

Ekstraordinære årsmøter holdes når styret bestemmer det, eller minst en tredjedel av de stemmeberettigede organisasjonene krever det.

Møteinnkallelse og vedtak skjer etter samme regler som for ordinære årsmøter.

## § 8 Styret

Offentlig PaaS ledes av styret som er høyeste myndighet mellom årsmøtene.

Styret skal:

* Iverksette årsmøtets bestemmelser.
* Oppnevne etter behov komiteer/utvalg/personer for spesielle oppgaver og utarbeide instruks for disse.
* Administrere og føre nødvendig kontroll med Offentlig PaaS økonomi og eiendeler i henhold til de til enhver tid gjeldende instrukser og bestemmelser.
* Representere Offentlig PaaS utad.
* Leder innkaller til styremøter ved behov. Styret er vedtaksført når et flertall av styrets medlemmer er til stede. Vedtak fattes med flertall av de avgitte stemmene. Ved stemmelikhet gjelder det som styrelederen, eller stedfortreder utpekt av styreleder, har stemt for.
* Kalle inn til årsmøte ihht. § 5.

## § 9 Grupper/avdelinger

Offentlig PaaS kan organiseres med avdelinger og/eller grupper. Disse kan ledes av oppnevnte tillitspersoner. Styret i Offentlig PaaS bestemmer opprettelsen av avdelinger/grupper, og hvordan disse skal organiseres og ledes. Styret har plikt overfor årsmøtet til å rapportere om aktivitet i de ulike avdelinger/grupper.

For avdelinger/gruppers økonomiske forpliktelser hefter hele Offentlig PaaS, og avdelinger/grupper kan ikke inngå avtaler eller representere Offentlig PaaS utad uten styrets godkjennelse.

## § 10 Vedtektsendringer

Endringer i disse vedtekter kan bare foretas på ordinært eller ekstraordinært årsmøte etter å ha vært på sakslisten, og det kreves 2/3 flertall av de avgitte stemmene.

## § 11 Oppløsning (§ 11 kan ikke endres.)

Oppløsning av Offentlig PaaS kan bare behandles på ordinært årsmøte. Blir oppløsning vedtatt med minst 2/3 flertall, innkalles ekstraordinært årsmøte 3 måneder senere. For at oppløsning skal skje må vedtaket her gjentas med 2/3 flertall.
